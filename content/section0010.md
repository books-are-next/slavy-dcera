---
contentType: poetry
---

<section>

## SLAVJAN (podle prostomluvy Ant. Marka) 

„Co Bůh spojil, člověk nerozlučuj 

Co jazykem, oním svatým uzlem 

Sama matka příroda svázala, 

To člověče zlostnou a závistnou 

Nerozvazuj, neroztrhuj rukou! 

Nás _Slováky, Moravce, Slezáky_ 

I _Polány_ s _Čechy_ sjednotila, 

Svázala jest i ohnivé _Rusy_ 

Se silnými bratry poledními; 

Kterých rovná a bohatá pole 

Z velkého se napájejí Istra; 

Přes kterých se tiché louky valí 

Sáva, Drává, Dřina i Marica, 

I ostatní nesčíslné řeky; 

Kterých čistá města i dědiny 

Běleji se z obou stran Balkána; 

Kterých veslo po Adrii plává 

I po širém ledobřežném moři. 

Ó, já ještě nezapomenul sem 

V _Pomořanech_ i v _Lužicech_ Srba, 

Který blízkým mýlený Teutonem 

Nesměle jen, aby nebyl slyšán 

V domácím se hlaholu pronáší. 

Často myslím na _Dunajské Srby_, 

Jenž se mezi Turky pozdvihují, 

Jak uprostřed chrasti hybké jedle. 

V srdci nosím _Krainského Illyra_, 

Jehož věky nemohly zničiti, 

Vítězného vzpomínám _Slavonce_, 

který s chrabrým spojený Chorvatem 

Nepřátelským odolává silám. 

Často okem ducha mého bystrým 

Na Dalmata hledím obrovského, 

Jemuž v prsích starodávné slávy 

Památka až pcsud nevyhasla. 

Jehož píseň národního zpěvce 

Pudí k činu nejzmužilejšímu. 

Ach byly jsou někdy smutné časy, 

Časy dlouhé, časy přenešťastné, 

Když cizinci mezi nás trousili 

Nesvornosti prokleté semeno, 

Dráždivše kmen proti kmenu chytře, 

By se kláli sami mezi sebou; 

Aby syny s matkou rozvadivše 

Celý národ lehce potlačili!  

Teď to símě (Bohu budiž chvála!) 

Plodonosnou nepadá na půdu. 

Blesk z očí milé matky Slávy 

Zlocílné jich rozsívání sežhou. 

Smíření se střetáváme bratři 

Na širokém knih a spisův poli; 

Hloupá pomsta i různice běsné 

Ve slavjanském přestávají světě. 

Chraňme se jich bratři na budoucnost 

Varujme se pilně oněch vrahův, 

Kteří nás jen rozvaditi chtějí, 

Jenž žádají ať se rozsápáme, 

Aby oni pak nás znivočili 

Jako někdy naše slavné předky, 

Naše předky v krajinách Německých, 

Po Galii i po Britanii. 

Neb i tam se před věky slavjanská 

Ratolestná zelenala lípa, 

I tam v horách někdy a dolinách 

Nám příbuzná řeč se rozléhala. 

Nevýmluvná proniká mne radost, 

Když vás vidím, bratři pod Kavkazem, 

Nové hrady zakládat a sela; 

Když vás vidím po třech širých mořích 

Sem tam s těžkým poletovat lodstvem; 

Když vás vidím věd a uměn pole 

Novým ducha vysazovat plodem. 

Ó, já nejsem z počtu těch omrzlých 

(Bodej zmizli skoro) nevlídníkův, 

Kteří svoje odvracejí oko 

Ode knížky psané literami 

Cyrilskými neb glagolitskými. 

Však to jest jen zevniterné roucho, 

Pod kterým též slavské srdce tluče, 

Na vše strany slavjanského světa 

Vylévajíc života potoky: 

Dokud synu milá bude matka, 

Nevděčník ji dokud neodvrhne 

A tyranům neodevzdá cizím. 

Co pak mne se dotýče, já nechci 

Krátkozrakým jamožilcem býti, 

Hledícím vždy jen do a pod sebe, 

Já to cítím, že Slavjanstvo celé 

Moje jest, a já jsem opět jeho. 

To má hrdost, to má pýcha jestiť, 

O kterou se připraviti nedám. 

Můj národ jest spolu i vlast moje, 

Vlast moje má nesmírné hranice 

Nepočítá sta, než miliony, 

Já jsem živý v mnohém větším světě 

Nežli závist dopustiti může. 

Já jsem synem silnějšího rodu 

Nežli ona pomysliti schopna. 

Nad prostrannou milou mojí vlastí 

Krásné slunko nikdy nezapadá. 

Dá-li pán Bůh a štěstí junácké 

Aniž její čest má zahynouti, 

Nezahyne, pokud budou děti 

Lásky oběť Slávě přinášeti.

</section>
