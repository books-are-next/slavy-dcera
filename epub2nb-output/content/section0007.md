---
contentType: poetry
---

<section>

## KRŮPĚJE MÉHO ŽITÍ

28. 

Pracuj každý s chutí usilovnou 

Na národu roli dědičné, 

Cesty mohou býti rozličné, 

Jenom vůli všickni mějme rovnou;

</section>

<section>

Bláznovství jest chtíti nemistrovnou 

Rukou měřit běhy měsíčné, 

Jako k plesu nohy necvičné 

Pokoušeti, pro pochvalu skrovnou:

</section>

<section>

Lépe činí ten, kdo těží s málem, 

Stoje věrně na své postati, 

Velkýť je, bud sluhou nebo králem;

</section>

<section>

Často tichá pastuchova chýžka 

Více pro vlast může dělati, 

Nežli tábor, z něhož válčil Žižka.

</section>

<section>

29. 

Pouhý nehřích, bratře, ještě k cnosti 

Chrámu nenáleží skvoucímu, 

On jen peklu ujde žhoucímu, 

Ale v nebi nemá účastnosti;

</section>

<section>

Tu cnost má i kámen, z lenivosti 

Též zle nečinívá bližnímu, 

Má-li ale proto k božímu 

Blížiti se trůnu práva dosti?

</section>

<section>

Člověk loupí, jestli nerozdává, 

Nemluví-li pravdu, zlořečí, 

Zločincem se nečiněním stává;

</section>

<section>

On jen tolik platí, kolik dělá, 

Když se tedy hnilost člověčí 

cnosti bojí, proč je k hříchům smělá?

</section>

<section>

30. 

Sám jsem někdy myslel, že již svému 

Losu vzdorovati nebudu, 

Ani odpor klásti osudu, 

Jenž můj národ tlačí, ohromnému;

</section>

<section>

Svět se přece nehne kvůli tvému 

A snad marnivému přeludu, 

A kdo může říci bez studu: 

Toto učiň! Bohu všemoudrému?

</section>

<section>

Než jak hada chraň se této hnilé 

Nízkých mudrlantů podušky 

Každý, kdo má srdce ušlechtilé;

</section>

<section>

Bůh když běhu světa cíle značil, 

Neproměnil duše na služky, 

Ale právo dcer jim dáti ráčil.

</section>

<section>

31. 

I když bloudí, ještě bývá milý 

Onen vyšších letů mládenec, 

Jenž si skutky svými na věnec 

Trhá každý kvítek ušlechtilý;

</section>

<section>

A jest pravdy přítel, krásy čilý, 

V lásce čisté vroucí milenec, 

Přitom hoří i jak vlastenec, 

I jak člověk dobře zasloužilý.

</section>

<section>

Byť i těkal myšlenkami svými 

Někdy v říšech a snad nemožných, 

Nechať mlčí nade řečmi zlými;

</section>

<section>

Nenadá mu proto kvapným šklebem 

Nikdo vrtochů a bezbožných, 

Leč ti, co jsou živi samým chlebem.

</section>

<section>

32. 

Blaze, kdo si jeden čistý,-smělý 

Účel místo mnohých představí, 

V němž by jako v centru měňaví 

Paprskové všech dnů žití tlely;

</section>

<section>

A v něm myslí, cítí, žije celý, 

V slasti, v slzách, v přízni, v bezpráví, 

Až se šťastně k němu doplaví, 

Byť i přes bouř, plamen, hrom a střely.

</section>

<section>

Pevné vůli, tužbě ušlechtilé, 

Nerozdílné srdce žádosti 

Rádo dává nebe dojít cíle;

</section>

<section>

Ač pak i mně slova tato lhala, 

Z vítěz ství-li není radosti, 

Mužně padnout není menší chvála.

</section>

<section>

33. 

Nechtěj zoufat, když se proti tobě, 

Bratře! šklebí závist trkavá, 

Kdo se, pravdu háje, obává, 

Ten jí škodí, nejsa věrným sobě:

</section>

<section>

Pravda nezná u stou piti zlobě, 

Kdo jí laje ten ji zastává, 

Ke cti jsou jí slova rouhavá, 

Blud a šalba hlupců ku ozdobě:

</section>

<section>

Pravda jest co cedry na Libanu: 

Ti, jenž na ni dují větrové, 

Jen víc šíří vonnou její mannu;

</section>

<section>

Jazyk její meč jest, ňadra hory, 

Srdce mramor, ruky sloupové, 

Paty rokle k pošlapání vzdory.

</section>

<section>

34. 

V skrytu tichém, kde ji nikdo nezná, 

Vůle ušlechtilá působí, 

Zřídlu čistému se podobí, 

Jenž svět blaží do jeskyně vlezná;

</section>

<section>

Jeho vlahou tu se přelíbezná 

Duha, onde louka ozdobí, 

Ono plní hroznům nádobí, 

V moři zmizí, díků nenalezna:

</section>

<section>

Nebudou snad i mé pominulé 

Darmo k hrobu kráčet šlépěje, 

Skutek bude co ted jenom vůle;

</section>

<section>

Byť pak v příštím jaře času dítek, 

I jen jedna přešla krůpěje 

Mého žití v jiné duše kvítek.

</section>

<section>

35. 

Vítej, stokrát vítej, oblíbený 

Venkove můj s tvými Horňáky, 

Nevrátím se mezi měšťáky, 

Jen tvou krásou znovu narozený;

</section>

<section>

Tu, kde skřivan oku neviděný 

Těší oráče i pasáky, 

Neb smrt družky slavík bez čáky 

Na rokytě pláče zavěšený;

</section>

<section>

Tu, kde stehlík červenohlavý se 

V sadech volně toulá bezplotných, 

Píseň ve zpěv žlutých čížku míse:

</section>

<section>

Tu chci, skrytý v háj a loubí révná, 

Okřát na tvých ňadrech čistotných, 

Přírodo, ty matko cnostivlévná.

</section>

<section>

36. 

Podnět ducha tam mne jiti trápil, 

Kde byt mají krásné uměny, 

Abych, na jda jejich prameny 

Na Parnasu, moudrosti se napil;

</section>

<section>

Smělo na chlum nejvyšší sem kvapil 

Rozpjatými v tužbě rameny, 

Ano, jinou místo Mudřeny, 

Za slepenec, bohyni sem lapil:

</section>

<section>

Tak se kárá lidská drzost sama, 

Když se rozum toulá v zánebí, 

Nohy blízká pohlcuje jáma;

</section>

<section>

Proto radím, zvláště v mladém stavu, 

Že týž pozor dáti potřebí 

Na své srdce, jako na svou hlavu.

</section>

<section>

37. 

Pěkná bývá cnost i v rouchu sprostém, 

Kde tvář s duší stojí v odporu; 

Avšak třikrát hodna pozoru, 

Kde se krása přisestřila k cnostem;

</section>

<section>

Žádné tato, ona proti zlostem 

Sama v sobě již má podporu, 

Ona k jedné, tato pokoru 

K dvěma musí nésti vysokostem:

</section>

<section>

Zde Bůh spolu zbroj i zbraň i kluzké 

V srdce jedno vložil bojiště: 

Dlí-li boj, – ó, mlčte, prsy úzké!

</section>

<section>

Váhá-li ta, tím již zahasila 

Svaté nevinnosti ohniště: 

Tato tím již téměř zvítězila.

</section>

<section>

38. 

Kam se medle zástup tento shání?

„To jde všecko k zřídlům Karlovým; 

Vy též tuším?“ – a‘ nač? odpovím; 

„Ejhle, k zpěvům slavné Catalani.“

</section>

<section>

Vpravo slečny sedí, vlevo pániy 

Síň se zlatí hmotem gázovým, 

Vyjde vprostřed s věncem bobkovým, 

Začne, všechněch oči, uši na ni:

</section>

<section>

Lustry hasnou, stanou vříti vary, 

Dámy mdleji, Gabrielky, Mary, 

Palmy shůry na ni metají;

</section>

<section>

I já tleskám, avšak se mi zívá, 

Co to? dím, a Mentor potají: 

Mína z srdce, tato z měšce zpívá.

</section>

<section>

39. 

Záře zlatá stkví se nad východem, 

Orel v modro letí ze šera, 

Labuť dělí veslem jezera, 

K vrškům plese beran s mladým plodem;

</section>

<section>

Slavik budí družku písně svodem, 

Z kvítků blýská rosy nádhera, 

Již i člověk, úzké rozpera 

Dvéře lůžka, ticho ruší chodem:

</section>

<section>

A vše vůkol, střesa s sebe tíže 

Včerejška i staré lopoty, 

Jme se vítat nové světla kníže;

</section>

<section>

ó, kdy že mně jitro ono svitne, 

Které zplaší tyto mrákoty, 

Zplaší péče žravé, neodbytné.

</section>

<section>

40. 

Veselosti písně prozpěvujte, 

Sneste k věncům darů májových, 

Nač by hnila radost v okovích, 

Stojí ještě Tokaj, péče zujte!

</section>

<section>

Číše nebi k chvále naplňujte, 

Hovte údům v stínech stromových, 

Kde břeh mluví, aneb ve křovích 

Zpěv se ozve, srdce čilým stůjte!

</section>

<section>

Dík jest, radost čistá, bohulibý: 

Nechte, bratří, oněch námitek, 

Že mé radě vlastní příklad chybí;

</section>

<section>

Mne cit blaží, jestli skutek mizí, 

Na podíl se změnil užitek, 

Radost v radost na radosti cizí.

</section>
