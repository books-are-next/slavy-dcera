---
contentType: poetry
---

## JARO MI LÁSKU DAROVALO.

5. 

Rád mám jeseň tokajského moku 

Matku, rád i léto pěhavé 

Příjemnéť jsou v zimě bělavé 

Sanice a klouzky u potoku;

  

Přece veždy ze všech částek roku 

Jaro v jeho kráse strakavé, 

V jeho veselosti zpěvavé, 

Nejmilejší bylo mému oku:

  

Nyní pak se ono pro mne stalo 

Nejen milým, než i památným, 

Protože mi lásku darovalo;

  

Kolikráte navrátí se zase, 

Zápalem a kvítím posvátným 

V májovém chci světití je čase.

  

6. 

Krásný jest zvuk, který vychovaly 

Venku ruky samé přírody, 

Mněl bys, že se z křovin hospody 

Vlaských mistrů, chrámy z lesů staly;

  

Krásnější ten, jemuž muzy daly 

V lidských ústech již i svobody, 

Kde se smysl v zpěvu lahody 

Míchá, aby sluch i duši jaly:

  

Ale znám zvuk jeden tichý, krátký, 

Než tak plný, pronikavý, sladký, 

Že vše jiné v něm se spojují;

Slyším, slyším ho hle libě znící, 

Když si řeknou srdce milující 

Prvníkráte: „ že se milují“.

  

7. 

Náhoda mně bázlivému krátkou 

Často cestu k cíli dělala, 

I dnes vítězství mi dopřála 

Nade touto svéhlavkyní sladkou;

  

Sála totiž sobě pod zahrádkou 

Vzývanky mé lože ustlala, 

Takže přinucena bývala 

Ke svým květům přes lavici hladkou

  

Večer bylo, já jdu do zahrady 

Přes onuno úzkou lavičku, 

A hle Ona ven šla právě tady;

  

Byli by sme jistě popadali 

Oba ve studenou vodičku, 

Kdyby sme se byli neobjali.

  

8.

Z jara nech tě světí, libý chládku, 

Večer s větve píseň slavíka, 

V létě ať se tebe netýká 

Perun hněvný, veda s živly hádku;

  

Každou jeseň nech i ze zůstatku 

Roucha tvého zlato vyniká, 

V zimě chraň tě zhouba všeliká 

Strome svatý, lásce na památku:

  

Ží jen, dávný děde, blízkou koje 

Údů i let břímě studničkou, 

Aniž ostré pociť vraha zbroje;

  

Nebs ty svědek, když mi ona troje 

Slova první všepla hubičkou: 

Věčně! věčně! věčně srdce moje!

  

9. 

Nejkrásnější nade všecky cnosti 

Cnost, jenž vlastní cnosti ukrývá, 

Pohled, jehož krotkost stydlivá 

Jest jen zrádcem větší spanilosti,

  

Srdce, jen mu trůn dej všemožnosti, 

Ráje po vší zemi rozsívá, 

Rtíky, z nichž se božsky ozývá 

Rozum v liboplynné výmluvnosti:

  

Ó, kde svítíš, hvězdo utěšená, 

Jsi-li vskutku, drahý předměte! 

Čili jen sen marný zlatých časů?

  

I ne, žije! – žije? libých hlasů 

Struny k chvále její zazněte, 

Aj hlej mně je, mně je zaslíbena.

  

10. 

Není to zem, ani nebe zcela, 

Co se z tváři její vyškytá, 

Svatost je to, v kráse zavitá, 

Duše božská v útlé cloně těla;

  

Hned mře láskou, hned zas jak by chtěla 

Vzhůru létnout, city zamítá, 

Do ruk běží, aj, v blesk rozlitá – 

Světy hvězd jí plynou vůkol čela:

  

Ba si, tuším, všudypřítomnosti 

Ode bohů samých půjčila, 

An mi vždy tkví v očích, v obraznosti;

  

O rci předce, družko rozmilá! 

Jsi-li trupel, ať si trudu spořím, 

Čili anděl, ať se tobě kořím.

  

11. 

Nejen že je kmene slovanského 

Kvítek opravdový, spanilý, 

Jemuž ni Sas, ni Frank zavilý 

Nevzal ještě rázu národného;

  

Ach, tu mnohý štěstí ctíti svého 

Nezná, Slávie syn zbloudilý, 

Hanbou za řeč a rod zmužilý 

Dlouže tresty Boha hněvivého:

  

Srdce čisté jako perla rosy 

Skryl v div tento rozum anjelský, 

V tvář a v oči nestihlého cosi;

  

Co jen nebe výborného znalo: 

S krásou šperků spolek přátelský 

Slavný národ i řeč, vše jí dalo.

  

12. 

Nechať jiná šperky zlaté nosí, 

Tkanic šust a vonné kadidla, 

Na svou tváři vodky, ličidla, 

Na svou hlavu klade pávy, pštrosy;

  

Ta nech Paříž nebo Londýn prosí, 

By slal krojů nových pravidla, 

Při níž Milku v ruce kružidla, 

An ji tvořil, pohýbaly losy:

  

Ať to, kde je chyba vynahradí 

Kupec perlou, čepcem švadlena, 

Kde zbyt, škřinka vtipná pozahladí:

  

Já se kochám, jak si zrostla, v tobě, 

Mně se líbí krása rozená 

Aneb, kde jsou v shodné míře, obě.

  

13. 

Maluj obraz, jenž se září hravou 

Na anjela strojí změniti, 

Duši jeho téměř spatřiti 

Přes jasnotu těla pronikavou;

  

Oko musí k nebi víru zdravou, 

K zemi lásku čistou svítiti, 

Avšak nesmí čelo zuřiti 

Na hubinku sladce usmívavou:

  

Dva se věnce viňtež vůkol vlasu, 

V kterých jako barvy duhové 

Kvítky chvějí věků všech a pásů:

  

Ale všemu tomu vdechni ženství 

Slovanského tahy kouzlové, 

Máš Ji, aspoň v chudém podobenství.

  

14. 

Jakby všecky cnosti vůkol stály, 

Když ji ruka boží tvořila, 

Ta puk duše v růži nosila; 

Ta zpěv, ta ples vedla, jiné hrály;

  

Stroj spal ještě, jen se rtíky smály, 

Houfem běží chasa spanilá, 

By veň dar svůj každá vložila. 

Cnosti ušly: tvor vstal dokonalý:

  

Tak vše při ní útlé, čisté, lehké, 

Tak vše kryje stydu opona, 

Že to nelze vypsat ruce křehké;

  

Ve tmě tak z ní line oslona, 

Ba i ve dne, jestli při ní sedím, 

Raděj v slunce než jí ve tvář hledím.

  

15. 

Všecko, co jen koli nahromadil 

Zlého na náš národ svobodný 

Bud čas, aneb osud nehodný, 

Budže soused, neb syn jenž ho zradil;

  

Tatar, Madar a ten, který shladil 

Půl sám z něho, Němec podvodný; 

Všecko toto Milek lahodný 

V této jedné hojně vynahradil:

  

A že není divem, na který by 

I řeč cizí měla patřiti, 

Nejsou její, ale naše chyby;

  

Totižto, že Slovan skoupozvuký 

Nezná, jako jiní, troubiti 

S každou věcí lermo hned a hluky.

  

16. 

Chtěl sem pěti králův českých trůny, 

Bratrů příchod, Vlastu s Libuší; 

Chtěl bič boží, kterak do kuší 

Střely klásti svoje učil Huny;

  

Tatry zlaté, Tokaj, ticho luny, 

Prst se tytýž hráti pokouší: 

Ale klamné vždycky do uší 

Mína jen a Mína znějí struny:

  

Slohem prostým bajky, květy, říše 

Psát se jmu, než péro svévolné 

Tahy jiné, jiné ruka píše;

  

Ani řeč má s vůlí kráčet‘ neví 

A co v spolku lidí nevolné 

Srdce kryje, kvapný jazyk jeví.

  

17. 

Měj se dobře, Míno! Ach, již kyne 

Zítřek kvapně přišlý k rozchodu, 

Tam již odsud musím k národu, 

Kde se Neptun Bakchu k nohou m

  

Zde máš srdce, které v lásce plyne, 

V lásce vroucí, prázdné podvodu, 

Mějž ho, věno útlé, k důvodu, 

Že má věrnost nikdy nezahyne:

  

Mysli na mne, aspoň když se růží 

Zápach v této stinné besídce 

Při měsíčku s city tvými sdruží;

  

Srdce pak to, bud se věčně skryje, 

Buď se zastkví krásná dennice, 

Slovanům a Tobě ať jen bije.

  

18. 

Čekej tamto nad Šumavou málo, 

Slunce zlaté, jdoucí k západu, 

Ach, již tebe jen mi náhradu 

V dálce této nebe zanechalo;

  

Jak si se mi v štěstí sladce smálo, 

Tak ted mírni jeho proradu, 

Pozdrav ji tam, pozdrav zahradu, 

V níž si s námi plesalo i lkalo:

  

Avšak dříve na mne papršleky 

Skloň své ještě, aby pobraly 

Tak k ní s sebou očí těchto řeky;

  

Když tam přijdeš, rozkaž, aby záři 

Blesky tvé k ní první spíchaly 

Zlíbati jí rtíky, oči, tváři.

  

19. 

Ráno včasně, co jen zmiznou svodní 

Snové o ní, příštím jitřenky, 

Bývají mé první myšlenky: 

Přijde-li dnes aspoň psaní od ní?

  

Pak chvil čísla, dlouhých jako sto dní, 

A mil čítám ode milenky, 

Až kdy měsíc patří v studénky, 

Žel, dnem zklamán, oči rozpovodní:

  

Proč si život, štěstí mladých lidí, 

Ach, proč lásky více nešetří, 

Která život dává, krášlí, řídí;

  

Kdybych mohl, sám bych zlaté mosty 

S hory k horám zdělal v povětří, 

Aby láska zvláštní měla posty.

  

20. 

Rcete, ženci, co tam se srpečky 

Klásky v poli žnete hebounké: 

Zdaž ste jedné hezké hezounké 

S věncem zlatým neuzřeli žnečky?

  

Pastýřové, kteří na kopečky 

Ovce vyvádíte bělounké: 

Zdaž ste jedné hezké hezounké 

Neviděli někde pastýřečky?

  

A snad vy ste, drozdi, holubinky, 

Skály, zřídla, křové rozvití, 

Slyšeli hlas oné krásné Pinky?

  

Šetříte-li lkáni lásky cnostné, 

Povězte mi, kde je k najití, 

Zahanběte losy nelítostné.

  

21. 

Neste jí tam tyto city vřelé, 

Tichomluvné noční soumraky, 

Rcete šeptem lkavým, kteraký 

Vedou boj v nich péče, tužby, žele;

  

Nes jí měsíc, neste hvězdy skvělé 

Plamen zde jak v blízku jednaký, 

Rcete, mlčelivé oblaky, 

Že sem a vždy budu jejím cele:

  

Rcete řeky, echo, skály nahé, 

Jak nic nezná mluvit jiného 

Jazyk můj, než jméno její drahé;

  

I vy, větry letu vonného, 

Vdechnětež jí, jako ve dne v noci 

Jen ji myslí vše mé duše moci.

  

22. 

Ó, bych mohl tajmo na se vzíti 

Jelena noh rychlých podobu, 

Šel bych cvalem onu ozdobu 

Luk a hájů, řek a břehů zřítí;

  

Pod zemí bych až k ní volil jiti, 

Plul bych mořem v ryby způsobu, 

Až bych tam stál, změně osobu, 

Kde svým chodí květům vodu čříti:

  

Kýž se v orla, jenž se pod nebesa 

Šíře, dále vznáší, obrátím, 

Tam bych letěl přes houšť, vrchy, plesa;

  

A nelzeť ještě osud hnouti, 

Blaze, že tam konám prozatím 

V noci ve snách, ve dne v duchu pouti.

  

23. 

Stojí lípa na zeleném luze, 

Plná starožitných pamětí, 

Ku ní, co jen přišlo podletí, 

Bývala má nejmilejší chůze;

  

Žele moje, city, tužby, nouze, 

Nosil sem jí tajně k odnětí; 

Jedenkráte v jejím objetí 

Takto zalkám rozželený tuze:

  

„O ty, aspoň ty již, strome zlatý, 

Zastiň bolesti a hanobu 

Lidu toho, kterému si svatý!“

  

Tu dech živý v listí hnedky věje, 

Peň se hne a v božském způsobu 

Slávy dcera v rukách mých se směje.

  

24. 

Sláva krásou libé řeči Polku, 

Vděkem ozdobila Srbinku, 

Slovačky pak (naši rodinku) 

Zpěvem úst a srdcem bez okolku;

  

V Rusku panství, v Českou skryla holku 

Smělost k hrdinskému účinku, 

Ale každou krás těch květinku 

Ještě v celém chtěla míti spolku:

  

Káže tedy, aby podle směru 

Spojil Milek, její kochánek, 

Ony částky v jednu Slávy dceru;

  

Proto se tu, jako v moři řeky, 

Divně spolu všechněch Slovanek 

Objímají cnosti, krásy, vděky.

  

25. 

Nikdy by sem nebyl věřil tomu, 

Jakým láska divům naučí, 

Ona hvězdám stati poroučí; 

Duchy křísí, tupí střely hromu;

  

Řeč dá němým ratolestem stromu, 

Skalin svazky tuhé rozloučí, 

Tygry krotí její náručí, 

Smíchy k pláči a pláč vede k Momu

  

I mne láska mnoho naučila, 

Ach, že chybno o tom souditi, 

Zda i díky za to zasloužila?

  

Život štěstím v žalost vrhla mělkým, 

Ducha naučila básniti, 

Srdce lkáti nad národem velkým.

  

26. 

Žehnám vás již, lásky kraje zlaté, 

Zahrady a pole květnatá, 

I vás, stromu toho bůžata, 

Co slib i žert náš i slzy znáte;

  

I vy, hájky, ať se dobře máte, 

Břehy, kře a věštná doupata, 

Kvělte vy s ní, zřídla mechatá, 

A vy hory, věže, chrámy svaté!

  

Žehnám i vás, stíny cest mých tejné,

I vás, louky, po nichž chodily 

Vstříc mi její nožky květosejné!

  

Chraňte klenot tento vprostřed sebe, 

Dokud cíl ten, co nám složily 

Zrádné losy, změní dobré nebe.

  

27. 

(Jeden duch s holým mečem) 

„Ode Babigory v tomto rouše stínu 

Vlast mne s heslem k tobě posílá, 

Slyš, by sokyní dél nebyla: 

Miluješ-li vlast svou více, čili Mínu?“

  

(Druhý duch s lukem nataženým) 

„A já z tam těch břehů, tobě známých, plynu, 

Tři dni šíp ten matka ostřila, 

Mluv, neb chce, by jednou zkusila: 

Miluješ-li vlast svou více, čili Mínu?“

  

Půlnoc bije. Já se z lůžka tiše vztáhnu, 

Stana před ně různým svědomím, 

Meč tam, tu šíp, vlast tam, tu má přítelkyně;

  

Mlčím, váhám: rázem rukou v ňadra sáhnu, 

Srdce vyrvu, na dvé rozlomím: 

Na, řku, jednu vlasti půlku, druhou Míně.
